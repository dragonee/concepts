# Gra

_jedna z definicji którymi intuicyjnie się posługuję_

Gra jest określeniem systemu wytworzonego poprzez działania agentów
(między innymi ludzi, ale też organizacji i narracji występujących
pomiędzy graczami). Od innych systemów odróżnia ją:

1. istnienie miary, która pozwala na porównywanie ze sobą pozycji graczy;
2. możliwość wykonywania powtarzalnych interakcji pomiędzy graczami
które wpływają na pozycję graczy;
3. możliwość wykrywania korelacji pomiędzy interakcjami pomiędzy graczami
a ich pozycją w grze;

W przeciwieństwie do definicji gry w teorii gier, nie zakładam:

1. racjonalności agentów (agenci mogą być dowolnie nieracjonalni);
2. że agenci od razu znają wiodące strategie (najczęściej odkrywają je
metodą prób i błędów);
3. gra nie musi mieć sumy zerowej;

**Graczem** jest człowiek lub instytucja, któremu przypisujemy pozycję w grze.

**Agentem** jest człowiek, instytucja, narracja lub pewne ich złożenie, 
które mogą oddziaływać na graczy bądź innych agentów.

Dobre rozróżnienie gracza od agenta ukazuje poniższy przykład: plotka 
o wygrywającej strategii w pokera nie jest sama w sobie graczem, 
ale może wpłynąć na grę – np. zwabiając więcej osób do grania w 
pokera – jest więc agentem w tym systemie.

Dodatkowymi przydatnymi założeniami, spotykanymi w życiu, są:

1. agenci mogą wpływać również na środowisko, w którym się znajdują;
2. agenci mogą tworzyć innych agentów (w szczególności – gracze tworzą
narracje i nowe strategie grania w grę);
3. gracze dążą do osiągnięcia wysokiej pozycji w grze z poszanowaniem dla
swoich wyższych zasad (wyznaczonych przez etykę, dostępność własnych
zasobów).

## Ujęcie systemowe

Patrząc na całość systemu gry, jedną z jego podstawowych cech jest
istnienie wiedzy (na której gracze mogą polegać) o tym systemie,
wewnątrz tego systemu. Ta dynamika, którą możemy nazwać 
**zrozumieniem gry**, zmienia grę z czasem.

### Istota wiedzy o grze

Wiedza o grze jest wiedzą o ograniczonej stosowalności. 
Gdyby nie istnienie systemu gry, wiedza ta prawdopodobnie by nie istniała. 
Zapewne jest też mało przekładalna na inne systemy, jeśli uwzględnimy 
wszystkie jej szczegóły.

Wiedza jest przydatna – tj. gracz posiadający wiedzę o grze, ma większe
szanse zdobycia wyższej pozycji niż gracz, który jej nie posiada.
Wyjątkiem są fałszywe (celowo lub przypadkowo) narracje, które
wprowadzają graczy w błąd lub w podejmowanie działań o skutkach
gorszych niż bez znajomości tej wiedzy. Taka sytuacja może się zdarzyć w
przypadku, gdy nie da się jasno określić zależności
przyczynowo-skutkowych między stanem obecnym a przyszłym w grze.

Najczęściej gracze będą posiadali część wiedzy wspólnej (która może być
publicznie osiągalna lub łatwa do zdobycia przez każdego gracza), oraz
część wiedzy ukrytej, dającej danemu graczowi tymczasową przewagę nad
innymi graczami.

Gra może wymuszać na graczach dzielenie się wiedzą. Dzieje się tak
wtedy, kiedy interakcje, w które wchodzą ze sobą gracze wymagają
ujawnienia części informacji pomiędzy nimi. Dla przykładu, gracz
rozgrywający partię szachów ujawnia swoje ruchy, chociaż jego intencje
są ukryte przed jego przeciwnikiem. W wielu grach zjawisko to występuje.

Konsekwencją celowego (bądź wymuszonego) wymieniania się wiedzą jest
sytuacja, w której z czasem ilość wiedzy wspólnej rośnie. 

Efekt: gracze muszą ciągle poszukiwać wiedzy ukrytej lub gra sprowadza
się do umiejętności wykorzystania wiedzy w różnych sytuacjach.


### Modyfikacja gry poprzez jej zrozumienie

Zrozumienie gry jest pewną formą pętli zwrotnej – system pozwala na
zrozumienie jego zasad, zrozumienie zasad wpływa na przyszłość systemu.
Jest to typowe dla systemów opartych na ludzkiej współpracy 
(w odróżnieniu od zasad fizyki, które są niezmienne niezależnie od tego 
jak wiele wiedzy nasza cywilizacja odkryła do tej pory).

Pętla zwrotna wynika z akumulowania wiedzy przez graczy o grze i
dostosowywaniu swoich wzorców zachowań do obecnej wiedzy. To najczęściej
prowadzi do sytuacji, w której gracze spośród nieskończonej ilości
możliwych zachowań zaczynają preferować ich podzbiór, skuteczniejszy od
innych w danym momencie. Różne przyszłości tej dynamiki są możliwe:

1. Gra zawsze będzie się zmieniać z czasem, nigdy nie zbiegając się do
jednego zestawu wiodących strategii. W tej dynamice możliwe jest
wystąpienie pewnych powtarzalnych wzorców na dużych przestrzeniach
czasowych lub w danych zagregowanych.
2. Gra zbiega się do jednego zestawu wiodących strategii, a te z czasem
stają się coraz bardziej zoptymalizowane pod kątem walki z pozostałymi
wiodącymi strategiami. Te strategie, mimo że są coraz bardziej
wyspecjalizowane względem siebie, stają się bardziej podatne na nieznane
w danym momencie czynniki, dzięki czemu pojawienie się nieprzewidywanej
sytuacji może łatwiej lub bardziej zaburzyć system.

Lista ta nie wyczerpuje możliwości zachowań występujących w ramach tej
pętli zwrotnej. 

### Metagra

Metagrą nazywamy dwa związane ze sobą pojęcia.

Najczęściej, metagra jest pojmowana jako pochodna gry w danym punkcie w czasie.
Podobnie, jak pochodna funkcji w punkcie określa kąt prostej stycznej do
wykresu funkcji w tym punkcie, metagra odzwierciedla aktualną wiedzę o
grze w oderwaniu od przeszłości i przyszłości.

W tej definicji metagry zawiera się:

- aktualny na dany moment zestaw wiodących strategii;
- aktualne zrozumienie gry;
- aktualne narracje wpływające na zachowanie graczy.

Metagrę możemy również zdefiniować jako całą pochodną po grze we
wszystkich okresach historii tej gry. Wtedy możemy prześledzić jej
zmienność w czasie oraz rozmawiać o zdarzeniach historycznych. Jeśli
same zasady gry się nie zmieniają, być może jesteśmy w stanie także
rozważać zmienność gry w przyszłości.

Można byłoby np. wyciągnąć drugą pochodną po grze, aby spróbować
zrozumieć miarę zmienności strategii w grze – lub żeby spróbować odciąć
strategie, które na pewno nie będą nam przydatne w przyszłości. O takich
danych marzą np. analitycy i progności finansowi, rynki predykcyjne.
Należy jednak bardzo ostrożnie podchodzić do prób przewidywania
przyszłości. Przykładem takich trendów są cykle koniukturalne.

Zgaduję, że trzecia i dalsze pochodne są już coraz mniej przydatne dla
nas, ponieważ z każdą kolejną pochodną zmniejsza się ilość przydatnych
informacji, które możemy powiedzieć o systemie danej gry. Możliwe, że
jest to równoznaczne z uogólnianiem, gdzie tracimy prcyzję w zamian za
obejmowanie coraz większej ilości przypadków.

## Konsekwencje (nie)rozumienia gry

### Nieznajomość zasad

Jeśli gracze nie rozumieją zasad gry i nie pojawiają się nowi agenci, 
to gra może zachować jedną metagrę przez długi czas. Dla przykładu
powiedzmy, że jeśli nie rozumiemy, jak rozprzestrzeniają się choroby, to
metagra gry w uzdrawianie chorych może cały czas krążyć dookoła dobrych
i złych zapachów, czynników nadnaturalnych, itp. Dopiero przyjęcie
zarazkowej teorii chorób znacząco zmieniło metegrę.

### Tworzenie gier z mierzalnych celów

Inną pułapką jest traktowanie zewnętrznych, mierzalnych celów jako gry i
traktowanie tej gry oddzielnej od kontekstu, w którym te cele się
pojawiły. Przyjmijmy, że dział employer brandingu dużej firmy dostaje 
nagrody za bycie innowacyjnym – tj. za wymyślanie nowych kampanii, które
będą przyciągały potencjalnych pracowników do marki. Pierwsza ich
kampania związana jest ze zbiórką na cele charytatywne i zostaje dobrze
odebrana. Druga kampania jest związana z ratowaniem lasów – i również
jest czymś nowym, więc zdobywa zainteresowanie potencjalnych
pracowników. Trzecia kampania mówi o wspieraniu życia morskiego i
pozbywaniu się śmieci z mórz – również zostaje odebrana pozytywnie.

Problem w tym że firma zajmuje się wydobyciem ropy naftowej a działania
działu employer brandingu są zupełnie niespójne z całą resztą biznesu i
nie są w żaden sposób odzwierciedlone w jakiejkolwiek innej strategii
firmy. W ten sposób, dział employer brandingu, tworząc grę ze swojej
innowacyjności z czasem zaczyna wypaczać swój własny wizerunek, zwiększa
niespójność firmy, a jeszcze jest za to nagradzany, bo wedle przyjętej
miary są to jak najbardziej innowacyjne działania.

Gry, które wykształciły się, ponieważ ktoś potraktował jasno wytyczone i
mierzalne cele jako grę bez umiejscowienia jej w kontekście, bardzo
często podatne są wypaczeniu. Jest to zmorą korporacji, które często
wprowadzają bardzo jasne i transparentne procesy z nadzieją, że te
nie pozwolą pracownikom nie być produktywnymi – i często kończą na tym,
że pracownicy nie są produktywni dokładnie ze względu na te procesy.

### Wypaczenie wynikające z nadużycia zasad

Gry bywają podatne na wypaczenie ze względu na rozumienie jej zasad, w
celu maksymalizacji lokalnych zysków. Dobrym przykładem jest zostanie
influencerem na Instagramie.

W grze instagramowej, aby  wygrać, nie wolno pokazywać rzeczywistości.
Najbardziej popularne konta tworzą zniekształcenie rzeczywistości,
które wygląda jak bardziej kolorowa jej wersja:

- bardzo świadomie wybierając tylko te momenty, które przyniosą jak
największą publikę;
- przygotowując zdjęcia, których założeniem jest wyglądanie jakby mogły
zostać zrobione przypadkiem, przez każdego, ale skrupulatnie dbając o
przedmioty w kadrze, ujęcie, światło w dokładnej kontrze do tego;
- przedstawiając wykreowaną wizję świata i mówiąc, że tak wygląda świat
prawdziwy;
- sprzedając łatwość, komfort i będąc zastępstwem marzeń publiki.

### Wykruszanie się strategii pod wpływem nieoczekiwanej zmienności

Jeśli gra zbiega się do jednego zestawu wiodących strategii, z czasem te
strategie mogą stać się bardzo zrównoważone w kontrowaniu siebie
nawzajem, kosztem odporności na zmienność środowiska. Dobrze oddaje to
przykład z upadku państw epoki brązu. W 12 wieku p.n.e. poszczególne
państwa Bliskiego Wschodu zaczęły upadać pod wpływem nieznanych ludów
pustoszących ich tereny (bieżące teorie podają złożenie wielu czynników,
które tu pominiemy, aby opisać tylko konflikt zbrojny).
Świetnie wyszkolone armie, których trzon był oparty o rydwany, nie mógł
podołać nowemu najeźdźcy, ponieważ:

- jednostki zbrojne rydwanów wykształciły wiodące strategie względem
innych jednostek zbrojnych rydwanów z innych krajów;
- jednostki zbrojne rydwanów były bardzo drogie w utrzymaniu, wymagały
też broni z brązu, której produkcja została zaprzestana w wyniku
najazdu;
- wykształcenie sprawnej załogi rydwanu wymagało długiego szkolenia
wojskowego.

Oddziały te były świetne w kontrowaniu siebie nawzajem, ale nie były w
stanie poradzić sobie z przewagą ilościową i niezorganizowanymi
formacjami (być może też taktykami partyzanckimi).

Podobnym przykładem było wyparcie greckiej falangi na rzecz rzymskiej
manipuły.

## Przykład: gra komputerowa Starcraft

Liga gry strategicznej Starcraft opiera się o dwa mechanizmy:

- profesjonalni gracze znajdują wiodące strategie;
- twórcy gry balansują grę dla zachowania różnorodności decyzji taktycznych.

Pierwszy mechanizm, którym zajmują się profesjonalni gracze, spośród
wielu strategii wybiera zestaw wiodących strategii.

Strategie wiodące odkrywa się metodą prób i błędów, poprzez
rozgrywanie wielu rozgrywek 1-1 przez topowych graczy. Proces ten z
czasem wypracowuje równowagę pomiędzy zestawem wiodących strategii.

W grze istnieje też drugi, osobny mechanizm. Twórcy gry dbają o to, żeby
gra była zbalansowana. W związku z tym, zabiegają o to, żeby:

- każda z trzech dostępnych frakcji w grze miała równe szanse na
zwycięstwo. Gra przestanie być ciekawa, jeśli gracze będą karani za
wybór jednej z frakcji w grze;
- strategie dawały możliwość podejmowania taktycznych wyborów na
początku, w środku i na koniec gry. Gra przestanie być ciekawa, jeśli
gracze jednej z frakcji zawsze będą musieli podejmować dokładnie te same
wybory.

Twórcy gry po każdym sezonie ligi profesjonalnej (czyli co kwartał) 
aktualizują grę, starając się przywrócić równowagę frakcji 
i różnorodność wyborów taktycznych.

Każda poprawka skutkuje tym, że profesjonalni gracze odkrywają na nowo
konsekwencje zmian dokonanych przez poprawkę. Jeśli w wyniku tego
procesu okaże się, że jedna z odkrytych strategii będzie dużo lepsza od
innych, wtedy twórcy gry zaczynają prawcować nad aktualizacją w celu
zachowania zasad.

Oba te mechanizmy generują nam dynamiczny system, który dla mnie spełnia
definicji gry - chcąc zachować swój udział w grze i profesjonalni
gracze, i twórcy gry modyfikują stan systemu i przesuwają go w swoim
kierunku.

TODO: rozłam gry, wydzielanie podgier, innowacje i nisze
